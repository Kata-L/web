# Ligové soutěže

## Mistrovství republiky

Sezóna v ultimate frisbee v České republice je rozdělena na venkovní, od dubna do října, a halovou, od listopadu do března. Každá sezóna má svoje mistrovství republiky, které se navíc rozděluje podle kategorií - na open, ženskou a mixovou.

![](assets/img/pages/souteze/2017_eucf_hazeni.jpg)

Ligová sezóna venkovní pro kategorii Open a Women začíná 1. kalifikačním turnajem na začátku května, pokračuje v srpnu 2. kvalifikačním turnajem a končí v září finálovým turnajem o mistra republiky v těchto kategoríích. Mixová kategorie má své venkovní mistrovství v říjnu. Kvalifikační turnaj o možnost hrát na finále se koná na koni září. 

V průběhu zimní sezóny se mistrovství v kategoriích open a ženy odehrává na jednom společném turnaji. Obě kategorie mají před mistrovstvím kvalifikaci. Mixová kategorie hraje stejným způsobem, v prosinci kvalifikace a v lednu finálový turnaj. Od roku 2014 porádáme také halové mistrovství republiky v juniorské kategorii.

## Juniorské mistrovství republiky

Juniorského MČR se mohou účastnit všichni hráči ve věku do devatenácti let(včetně). 

V červnu se o titul mistra republiky junioři utkají na trávě v kategorii Open a Women. Hraje se na menším hřisti ve formátu 5x5. 

V listopadu se pak bojuje o titul mistra v kategorii Mixed v hale. Dle halových pravidel ČALD. 

## Středoškolská liga

Další soutěží je Středoškolská liga, která v České republice běží od roku 2010. V současné chvíli je zapojeno okolo třiceti škol z různých koutů republiky. Hraje se způsobem dvou kvalifikačních turnajů, jeden na podzim a jeden na jaře, a jednoho turnaje finálového. Ten z pravidla probíhá v červnu. Do soutěže se může zapojit jakákoliv střední nebo základní škola. Více informací najdete [zde]({{ 'ssl' | relative_url }}).

## Evropská liga

Kromě bojů o titul mistra republiky a Středoškolské ligy, se některé české týmy také účastní evropské soutěže, tzv. Evropské ligy (EUCS). Tato soutěž má tři kola nebo úrovně. Národní nebo podregionální turnaj (EUCQ), regionální turnaj (EUCR) a turnaj finálový (EUCF). EUCQ je kvalifikace na základě buď národní soutěže jako je mistrovství republiky, v případě, že stát má ve své ligové soutěži více než 10 týmů. Pokud nemá, je kvalifikací turnaj pro skupinu států v rámci jednoho regionu. V našem případě je náš region rozdělen na tři části. Rakousko je jednou částí, potom je zde centrální část do které patří Česká republika, Slovensko, Polsko, Maďarsko, Chorvatsko a Slovinsko. Poslední částí je skupina složená z Ukrajiny, Moldávie a Běloruska.

![](assets/img/pages/souteze/2019_windmill_ryba.jpg)

Z každé části postupuje podle daného klíče X týmů na regionální turnaj. Z tohoto turnaje potom opět podle daného klíče postupuje X týmů na turnaj finálový, kam se kvalifikují nejlepší týmy z Evropy. Ta je rozdělena na 5 regionů. Do finálového turnaje postupuje 24 týmů v open kategorii, 10 týmů v ženské kategorii a 12 týmů v mixové kategorii.

Informace o této soutěži najdete [zde](https://www.ultimatefederation.eu/club-champs.php).
