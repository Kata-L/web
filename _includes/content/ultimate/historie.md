Každý objekt má svou historii a na pozadí této historie je nějaký vynálezce. Stejně tak je tomu i v případě frisbee, létajícího talíře, disku.

# Koláče, UFO a stavební inspektor

Vraťme se téměř o 140 let zpátky do roku 1871. V americkém státě Connecticut, ve městě Bridgeport tehdy sídlila pekařská firma Frisbie Baking Company. Ta zde vyráběla kromě jiného také koláče, které se prodávaly v mělkých kulatých formách. Studenti z místních škol velmi brzy zjistili, že prázdné formy od koláčů dobře létají, a začali si s nimi házet. Tento moment se proto dá považovat za úplný vznik dnes již známého létajícího disku.

Studentům v Bridgeportu vydrželo házení koláčových forem plných 75 let, než se v roce 1947 objevil jistý Walter Frederick Morrison. Stavební inspektor z Los Angeles vycítil vzrůstající popularitu UFO, která se v té době začala šířit mezi americkou veřejností, a napadlo ho, že by na ní mohl vydělat. Vymyslel a vyrobil umělohmotnou verzi Frisbie, kterou nazval Pluto Platter. Tento nový umělohmotný disk létal dál a také s větší přesností než pekařská forma na koláče od Frisbie Baking Company. Jeho vylepšený létající objekt měl úspěch a v roce 1951 se začal masově prodávat.

Nového létajícího disku si v roce 1955 všimli majitelé firmy Wham-O, Richard Kerr a A.K. Melin. Domluvili se s Morrisonem na prodeji práv k jeho disku Pluto Platter. Dne 13. ledna 1957 začala firma oficiálně prodávat svůj nový výrobek, létající disk Flying Saucer. O rok později byl Morrisonovi udělen patent na jeho vynález a od té doby mu vynesly podíly z prodeje létajících disků více než milión dolarů. V témže roce shodou okolností zanikla pekařská firma Frisbie Baking Company.

Co není na papíře, jako by nebylo. I když si lidé házeli skoro celé století s létajícími disky velmi podobnými těm současným, za oficiální rok vzniku létajícího disku lze považovat teprve rok 1958, kdy Walter Morrison obdržel již zmíněný patent.

![](assets/img/pages/historie_2.jpg)

# Frisbie, Frisbee a ultimate frisbee

Richard Kerr ve snaze zvýšit prodej začal uvažovat o novém, chytlavějším názvu pro létající talíř. Nakonec jen pozměnil původní jméno a v roce 1959 si jeho firma Wham-O nechala patentovat název Frisbee. Změna jména, podpořena chytrou marketingovou strategií, která byla postavena na házení si s diskem jako hrou, pomohla raketovému vzrůstu prodeje frisbee. V roce 1964 dal Ed Headrick, vynálezce ve firmě Wham-O, létajícímu talíři současný tvar. Jeho typické drážky vystupující po obvodě disku na horní straně pomáhají letové stabilitě disku. Tento tvar je považován za první profesionální model létajícího talíře a byl Edu Headrickovi patentován v roce 1966.

Strategie firmy Wham-O udělat z frisbee novou kolektivní hru se v roce 1967 chytli studenti střední školy v Maplewoodu, v americkém státě New Jersey. Házení frisbee mezi sebou je příjemná zábava a relaxace, ale co třeba se u toho začít více hýbat a běhat. Stalo se. Studenti kromě běhu přidali další pravidla. Vymysleli hřiště, na kterém se bude hrát, a dali tak vzniknout novému sportu Ultimate frisbee.

V současné době se ultimate frisbee hraje na všech světadílech vyjma Antarktidy. Světová federace eviduje zhruba 100 národních asociací a počet aktivních hráčů se dá počítat na desetitisíce. Do Čech se dostalo frisbee v osmdesátých letech, kdy bylo použito jako jedno ze sportovních náčiní na spartakiádě v roce 1985. Samotná hra ultimate frisbee se k nám dostala v roce 1991, kdy také vznikla Česká asociace frisbee (dnes Česká asociace létajícího disku). Více v historii českého frisbee.

![](assets/img/pages/historie_3.jpg)

# 175gramová "hvězda" v hlavní roli

Dnes létající talíře vyrábí více než šedesát firem po celém světě. Pro oficiální soutěže v ultimate frisbee se používá létající talíř od americké firmy Discraft, který váží 175 gramů a nese název UltraStar. U nás je k sehnání především u firmy ultimo.cz.

Walter Frederick Morrison zemřel 11. února 2010.

# WFDF

Světová asociace létajícího disku (WFDF) je mezinárodním orgánem zaštiťujícím sporty s létajícím diskem. Založena byla roku 1984 ve Švédsku, ale později přesídlila už jako nezisková organizace do Colorada v USA. WFDF sdružuje kolem sta stálých i prozatímních členů ze šesti světadílů. Sportem, kterému věnuje WFDF největší pozornost, je ultimate frisbee. Ultimate se v současné době hraje ve více než 80 zemích po celém světě.

WFDF je zapojena do olympijského hnutí a je oficiálně uznána MOV od roku 2015. Také je řádným členem Mezinárodní asociace Světových her (IWGA) a Sportaccord, největší organizace na světě zastřešující sportovní aktivity. WFDF reguluje i další sporty s létajícím diskem. Sem patří guts, freestyle, discgolf, hod do dálky, double disc court, self caught flight, hod na přesnost a discathlon.

Více informací o aktivitách WFDF je k dispozici na jejích oficiálních webových stránkách – www.wfdf.org.
